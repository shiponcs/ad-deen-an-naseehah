# জীবন একটাই, তাই

**জীবনটা** আল্লাহ্‌র পক্ষ থেকে দেওয়া একটা "আমানাত"। জীবনটা কিভাবে অতিবাহিত করেছি সে বিষয়ে আমরা অবশ্যই জিজ্ঞাসিত হবো। কিয়ামতের দিন, অনেক জাহান্নামীরা এই জীবনটা দ্বিতীয় বারের জন্য ভিক্ষা চাবে কিন্তু দেওয়া হবে না।

**ছাত্র জীবনে** একজন বান্দার উপর অর্পিত দায়িত্ব হলো দ্বীনদারিতা বজায় রেখে নিজের সর্যোচ্চটুকু দিয়ে পড়ালেখা করা, যাতে এর দ্বারা একদিকে যেন সে বাবা-মাকে খুশি করতে পারে আবার ভবিষ্যৎ জীবনে তাকে যেন অনুশোচনা করতে না হয়। বাবা-মাকে খুশি করা, ভবিষ্যৎ জীবনটা এবং পরিবারের নিশ্চয়তা রক্ষার জন্য ছাত্রজীবনে দায়িত্বয়াটা পালন করা এগুলো সব ইবাদাত- এটা আমরা বুঝিনা। আমাদের অনেকেই দ্বীন বুঝার পর আবেগে পড়ালেখার প্রতি অবহেলা করি, এটা বড় ভুল, পরে দেখা যায় লেখাপড়া ভালোভাবে না হওয়ার কারণে ভবিষ্যৎ জীবনটা আমাদের কষ্টের হয়, ফলে পরিবারের কষ্ট সামাল দিতে **দ্বীনদারিতায় খারাপ প্রভাব পড়ে-** এটা নিজে দেখিছি অন্যদের ক্ষেত্রে ঘটতে। আবার সমাজে দেখা যায় ভালো শিক্ষাগত যোগ্যতা না থাকায় **গ্রহণযোগ্যতা কমে যায়** আর গ্রহণযোগ্যতা কম হলে **দাওয়াতি কাজেও প্রভাব পড়ে**, মানুষজন আলেমদের কথা মনোযোগ দিয়ে শুনে, **আর ভালো শিক্ষিত ধার্মিক লোকের কথা শুনে**- এটাতো সমাজে একেবারে দৃশ্যমান। **আর একজন সুশিক্ষিত মানুষের বিচক্ষণতা, মেধা, সিদ্ধান্ত নেওয়ার ক্ষমতা, পরিণামদর্শীতা অন্যদের থেকে অনেক বেশী।** আল্লাহ্‌ ইসলাম দিয়ে এই পৃথিবী টাকে বদলাবে, কিন্তু কিভাবে? ফেরেশতা দিয়ে? না। মুসলিমদের দিয়েই, কেমন মুসলিম? উপরে যে গুণাবলিগুলোর কথা বললাম সেগুলো বিহীন মুসলিম? অবশ্যই না। সে গুনগুলো আমাদের থাকতেই হবে, নাহয় কাফিরদের বুদ্ধি ভিত্তিক ধোকা থেকে রক্ষা পাবো কিভাবে?
আর তোদের বর্তমান বয়সটায় **আবেগের** তাড়না বেশী। আর সেই আবেগকে কাজে লাগাতে চাই শয়তান। এখন তোরা ভাবছিস আমরা তো দ্বীন মানি, শয়তান আমাদের কেমনে পাবে? না, শয়তান তোদেরকে জঠিল পথে আক্রমণ করবে, নেক সুরতে তোদের কাছে আসবে, কোন একটা কাজ তোদের কাছে ভালো করে তুলবে শয়তান, যেন ভালো কাজ ভেবে তোরা ঝাঁপিয়ে পড়িস। আর আমার মনে হয় তোরা ওরকম কিছুই করছিস। তোরা পড়ালেখাকে অবহেলা করে ব্যবসা করবি, বিয়ে করবি ভাবছিস, ভালো কাজ তাইতো? না, ভেবে দেখ তোরা ভুল করছিস নাতো? আসলেই কি এখন ব্যবসা করে অনেক কিছু করে ফেলতে পারবি? এতো সহজ না। দিন শেষে এমন হবে নাতো তোরা ভালো করে পড়ালেখাও করলি না, ব্যবসাটাও হলো না, মাঝখানে সময় নষ্ট করে দিয়ে শয়তান জিতে গেলো? বার বার ভাব, আল্লাহ্‌র কাছে দু'আ করতে থাক।
আর বিয়ে? এটা একটা চ্যালেঞ্জের নাম, না জানা-শোনা একজন মানুষের সাথে জীবন শুরুর নাম, একটা পরিবারের ভরণ পোষণের দায়িত্ব নেওয়ার নাম, অর্থই সব না কিন্তু অর্থ অনেক কিছু। অর্থই ঘুম হারাম করে দিতে পারে, অভাব ঈমানও কেড়ে নিতে পারে, রাসূলুল্লাহ (সা) অভাব থেকে পানাহ চাইতেন। এখানে আছে সমোঝোতার বিষয়, বিসর্জনের বিষয়। এতো এতো চ্যালেঞ্জের জন্য আগে প্রস্তুতি নে, হুট করে আবেগের তাড়নায় পড়ে কোন সিদ্ধান্ত শুধু কষ্ট বয়ে আনবে।
সর্বোপরি ভালো করে এইচ.এস.সি টা দে, বাকি আমি গ্রেজুয়েশনটা শেষ করে বাকিটা ইনশা আল্লাহ্‌ তখন দেখা যাবে, সেই টুক ধৈর্য্য ধরে শুধু পড়, দু'কটা টিউশন কর এসব ব্যবসার কথা বাদ দিয়ে।
মনে রাখবি প্রত্যেকটা জিনিসের একটা উপযুক্ত সময় আছে, ওই উপযুক্ত সময় শেষ হয়ে গেলে সেটা আর করা যায় না, তোদের এখন ভালো ভাবে পড়ার বয়স, বয়সটা চলে গেলে আর জীবণে আসবে না। আমার স্বপ্ন ছিল তুই মেডিক্যালে পড়বি, মনে আছে তুই যখন নতুন নাইনে, তখন তোকে দিয়ে আমি যোগ করাইছিলাম বাংলাদেশে টোটাল মেডিক্যাল সীট কয়টা? অতীত ভেবে লাভ নেই, এখনো অনেক কিছু করার আছে, জাস্ট ঘুরে দাড়া, রাগ সংবরণ কর।
বয়সে তো তোর থেকে ৫ বছরের বড়, সে বাড়তি সময়ে আমি যা উপলব্ধি করেছি তা থেকে আমার এই উপদেশগুলো দেওয়া, ফলো করলে ইনশা আল্লাহ্‌ উপকৃত হবি।
